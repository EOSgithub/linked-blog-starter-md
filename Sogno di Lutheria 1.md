
Il sonno cala come un sipario, silenzioso e assoluto. Nessuna stella, nessun suono, nulla, Il Nulla. Poi, un tintinnio. Il delicato suono di vetro che sfiora vetro. 

Una risata.
Il riso di chi ha appena assistito a qualcosa di _inaspettato_.

**"Oh… _Oh!_ Ma che delizia!"**

Una luce tenue illumina lo spazio intorno a voi. Siete seduti ad un lungo tavolo da banchetto, apparecchiato con coppe di cristallo e piatti d’oro. Non c’è cibo, non c’è vino. Solo candele che tremano nel buio.

Dall’altro lato del tavolo, sdraiata su un trono di fiori secchi e costole spezzate, _Lei_. 

[[Lutheria]].

Indossa un sensuale abito di seta nera. Le sue dita accarezzano un calice.

**"Così avete _vinto_. Voi."**

Si porta una delicata mano alle labbra, trattenendo una risata.

**"Oh, ma voi non siete i veri eroi, no, no, no. Quelli erano belli, forti… destinati. Sapete cosa significa _destino_, vero? Quel filo invisibile che vi tira come marionette? Tira, tira, tira, fino a quando—_snap!_"**

Qualcosa viene reciso.

**"E ora non sono più qui."**

Inclina il calice. Vino cola sul tavolo, ma invece di allargarsi in una macchia, forma figure: una ninfa legata alla luna, un umano accecato dalla filosofia, un'elfo corrotto dall'apocalisse e un angelo senza compagni. 

**"Caduti, caduti, caduti. Tutti giù per terra. Che peccato! Che noia!"**

Incrocia il vostro sguardo, la vostra mente inizia a sfilacciarsi.

**"E al loro posto, cosa rimane? Voi. _Voi_ che non dovevate esserci. _Voi_ che siete inciampati nella Storia con la grazia di un elefante in un negozio di specchi!"**

Scorre un'unghia lungo il bordo del calice, producendo un suono stridente.

**"Eppure eccovi qui. Seduti alla mia tavola. Un errore… _o una variazione?_ Mmm…"**

Si morde un dito, pensierosa.

**"Vedete, l’universo è un grande orologio. Tic, tac, tic, tac. Gli dèi girano le lancette, i mortali seguono il ritmo. Ma ogni tanto… una piccola scheggia cade tra gli ingranaggi. Un sassolino in una ruota perfetta."**

Inclina la testa, come una bambina curiosa.

**"Vi piace essere sassolini? O preferireste essere sabbia? Oh, la sabbia è così triste! Scorre, scorre, scorre… e poi puff! Via con il vento. Nessuno ricorda un granello di sabbia."**

Beve un sorso di vino e lascia che una goccia le scivoli sul mento, marchiando il suo collo cremisi.

**"Ma voi non siete sabbia, vero? No, voi volete essere rocce! Montagne! Oh, ma le montagne sono così _pesanti_, così lente… E alla fine si sgretolano tutte nello stesso modo. Tic, tac. Tic, tac."**

Lascia cadere il calice. Invece di frantumarsi, rimbalza, rotola, si ferma. Lei lo guarda, stupita.

**"Oh, che divertente! Un bicchiere che non si rompe! Come voi. Vi ho lasciato cadere… e siete ancora qui."**

Si alza in piedi, cammina a piedi nudi sopra il tavolo.

**"Siete un passatempo euforico, piccole rocce."** 

Vi ha raggiunto. 

**"Ma prima o poi vi spezzerete anche voi."**

Siede a cavalcioni su di voi, la vostra faccia tra le sue mani.

**"Vediamo quanto a lungo riuscirete a rotolare."**

Una sensazione di labbra sulle vostre.
Le candele si spengono. 
Il tavolo scompare.

E vi svegliate, con il suono di un brindisi impresso nella mente.